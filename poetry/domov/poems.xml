<?xml version="1.0" encoding="UTF-8"?>

<poems>

  <poem>
    <title>Domov</title>
    <date>Leden 2020</date>
    <text>
      Jsem tulák lesů ztracen vůlí svou
      Co hledám nevím, doufám šťastný sen
      V koruně krabatého stromu dlí
      To dávné volání staré duše mé
      Pod listí nořím tělo plné vod
      Na louce vidím domov drsný svůj

      Jdu cestou sadů modrých plodů dar
      Tam vítr kůži drásá něhy prost
      Proč neobracím kroky odtud ven
      Což není dáno snadný život žít
      Ne, není útěku, osud je dán zde
      Sténání srdce sladce hořké hoř

      Můj příteli důvod není třeba dát
      My souzeni stejnou rukou páně jsme
      Tvé ruce jako moje tvrdě dřou
      Když soumračnou durancií svíráš pěst
      Pojď nalejme čistou radost štamprlu nám
      Vždyť netřeba důvod, stačíš ty a já

      Jsi krásná panna mozolová dlaň
      Drže stromové husle zpíváš teskně bol
      Cit bříšek hladí vůni kovu strun
      Má hlava vlasů schoulena pod tvůj klín
      Já šohaj svírám tebe děvčico má
      Ty hraješ slzy hlíny věčných pout

      Mráz Fašanku udeří jako jehly hrot
      Už zase hraje dědáčkův úsměv rty
      My fašankáré bratři věrní pout
      Co jako cizí prošli světa kraj
      Pro dnešní radost opět svoji jsme
      Tak zázrak volá nás ve starý svět

      Můj příteli cítíš c-dur hrubě znít
      Hraj primášu, ještě naše vůle žít
      Krev teče prsty hmatníků předků vzad
      Roj paliček duní duchem lásky hlas
      Vír klapek vyšívá cifry tón
      Jak skála tvrdé zpěvy vznesou chór

      Jsi krásná žena pokorně jemných úst
      Pot stéká tvými zády cítíc chtíč
      Snop kladeš zemi uléháš nahý stud
      Tvá ruka vpletená mojí rukou skrz
      To ticho naše ticho tichem hvězd
      Ach, Štěpánko Planetová mojí buď!

      Klid nese Hájem vánek slunný dech
      Švih kosy stíná stébla louky trav
      Znavení padnem tvrdé zemi vstříc
      Mír písní děvčic hladí objímá tvář
      Jsme odevzdáni zapomnění řek
      A naše touha touží touhou stesk

      Tleskání značí počátek tance krok
      V sobě slyšíme rytmus historie růst
      Tvůj něžný úsměv utváří figur běh
      Kéž chvíle doteku jako vesmír sám
      Kde sami uvnitř slavobrány ráj
      Nakonec platím vděkem strasti tvé

      Minulost rozpíjí deník paměti prach
      Smrt vzala nevrátí život nikdy víc
      Kroj starý důstojný jako němá stráž
      Slast dávné cifry ztrhané žíně hrob
      Přízraky hudců sají studnu přeživších vod
      Poušť požírá děti cestou dlouhých mil

      Budoucnost chvějící mlha nadějí jar
      Zda vzroste obilí našich tajných snů
      Stůl světnice obraz malovaný džbán
      Pár židlí ubrus vyšitý manželství trám
      Strach ztráty toho všeho ranní noc
      Den další město cizí vstáváš sám

      Pruh modrý zdobí bílé stěny dům
      Kmen koruny stromů ovoce plodí sad
      A tebe vidím Štěpánko matko muk
      A tebe taky Eliško dítě luk
      Jak honíš motýla napřahuješ ruk
      Miluji vás, ach přemoc, miluji vás
    </text>
    <note>
      Spontánní verše o Horňácku. Planetová je odkaz na Terezku Planetovou od Vladimíra Holana.
    </note>
  </poem>

  <poem>
    <title>Věrný služebník duše</title>
    <date>Duben 2020</date>
    <text>
      Chvíle jsou kdy člověk je sám
	  Jako jsem před tebou teď já
	  Rozložený klarinet na stole čeká
	  Kolik toho čeká a nikdy se nedočká?
	  Poprvé, posvátné poprvé
	  Bušit do skal kladivem teď budu
	  Naříkat a spílat všem bohům teď budu
	  Však neplač pro mě, raduj se!
	  Jako šílenec v agónii teď budu
	  Když všechno marné smíchem teď budu
	  Však neplač pro mě, utrpení přej!
	  Nejsladší odměna ohyzdného hvizdu
	  Poprvé, posvátné poprvé

	  Krkolomné prsty motají melodie
	  První radosti přináší nové strasti
	  Ještě netančím, ještě vnímám kroky
	  Brodím se slizem, pohyb těžkost je
	  Stále sám jsem jako každý sám
	  Dopřej mi bahenní koupel, bahenní ráj!
	  Posté a prvé, prokleté posté a prvé
	  Spálit, zahnat tento špunt duše mé
	  Protáhnout by se chtěla, ale vydechnout ještě neumím
	  Duše větší klarinetu, duše klarinet musí spolknout
	  Nejprve duše klarinetu otrokem, však nadejde čas kdy klarinet věrný služebník duše!

	  Ach, služebníků duše několik mám, ty klarinete kořeny nejhlubší máš
	  Pojďme hrát a zpívat mezi přátele
	  Pojďme se ztratit v nekonečnu nekonečně krátkého okamžiku
	  Ano, tančím, kroky nevnímám
	  Minulost není, budoucnost není
	  Ještě chvilku vnímám vás přátelé
	  Ještě chvilku odolávám
	  Ztrácím se rychle v nekonečnu nekonečně krátkého okamžiku
	  Nekonečno, božské nekonečno
	  Kde není místo na pohyb
	  Kde není místo na myšlenku
	  Kde není místo na hru
	  Kde není místo na klarinet
	  Kde není místo na mě
	  Kde není místo na tebe
	  Není místo, není čas
	  Všechno jedním je, všechno jedním je!
    </text>
    <note>
      Evoluce hry na klarinet, obecněji evoluce něčeho na čem nám záleží.
    </note>
  </poem>

</poems>
